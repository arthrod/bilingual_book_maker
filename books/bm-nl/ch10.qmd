# Het Bretton Woods-systeem

Na de Eerste Wereldoorlog ervoeren verschillende landen, waaronder Duitsland en Rusland, hyperinflatie. Andere landen, zoals het Verenigd Koninkrijk, dat de oorlog beter had doorstaan, kregen te maken met hoge inflatie en probeerden hun valuta opnieuw aan goud te koppelen.

De Britse leiding, destijds de uitgever van de wereldreservevaluta, was zeer trots op de historische stabiliteit van hun munt. Deze hadden ze recentelijk echter behoorlijk gedevalueerd. In 1925 probeerden ze hun valuta opnieuw aan goud te koppelen, en wel tegen het vooroorlogse tarief. Op dat moment was er echter veel meer geld in omloop dan vóór de oorlog in verhouding tot de hoeveelheid goud. Zelfs voorstanders van een stabiele valuta, zoals Ludwig von Mises, bekritiseerden deze poging als onzinnig. De inflatoire schade was al aangericht; de valuta moest opnieuw worden gekoppeld aan een realistisch lagere koers.[^146]

Het decennium na de Eerste Wereldoorlog, de jaren '20, werd in het Verenigd Koninkrijk gekenmerkt door een voortdurend hogere werkloosheid dan in de jaren en decennia vóór de oorlog. Dit had verschillende oorzaken. Ten eerste was er een korte periode van depressie na de oorlog. Maar daarnaast was er ook een kunstmatig sterke valuta, doordat het pond aan goud was gekoppeld tegen een onrealistisch hoge koers. Door de sterke inflatie van de geldhoeveelheid en prijzen waren de lonen in het Verenigd Koninkrijk, vergeleken met het pond sterling, aanzienlijk gestegen in vergelijking met het decennium daarvoor. Ondanks dat probeerde men nog steeds het pond aan goud te koppelen tegen de vooroorlogse wisselkoers. In theorie zou de gemiddelde arbeider veel meer goud verdienen per gewerkt uur dan vóór de oorlog. Dit leidde tot een kunstmatige verhoging van de lonen, waardoor het Verenigd Koninkrijk op economisch gebied geen concurrentie meer kon bieden op de wereldmarkt. Het probleem lag echter niet bij een sterke valuta, maar bij een *kunstmatig* sterke valuta. Bovendien zou het voor de Bank of England lastig zijn om voldoende goudreserves aan te houden om het inwisselen te kunnen honoreren met een koppeling aan de vooroorlogse koers, aangezien hun goudreserves niet in dezelfde mate waren gegroeid als de geldvoorraad.[^147]

De kunstmatige handhaving van monetaire waarde door het Verenigd Koninkrijk en andere landen leidde gedurende dat decennium tot een overmatige stroom van kapitaal en wereldwijde zeepbellen. Dit droeg uiteindelijk bij aan de krediet- en speculatiezeepbel in de Verenigde Staten van 1929. Na deze zeepbel volgde de crash en de Grote Depressie in de jaren '30. Veel regeringen gaven in die periode de goudstandaard op. Ze schrapten de mogelijkheid om hun valuta voor goud in te wisselen of herprijsten hun koppeling aan goud tegen aanzienlijk zwakkere wisselkoersen.

Tijdens de jaren 1920 nam de schuld in de Verenigde Staten aanzienlijk toe ten opzichte van de geldvoorraad. In 1929 bedroeg de totale schuld in het systeem $173 miljard, terwijl de monetaire basis iets meer dan $6 miljard was. Ook was de monetaire basis slechts gedeeltelijk gedekt door goud.[^148] Dit leidde tot een ratio van ongeveer 28 op 1 tussen het aantal beloofde dollars dat in de toekomst aan mensen zou worden betaald en het aantal bestaande dollars. De verhouding was zelfs nog hoger als we kijken naar de goudreserves, waarvoor dollars inwisselbaar waren. Deze situatie was onhoudbaar. Toen de economie uiteindelijk bezweek onder zo'n sterk hefboomeffect, was een catastrofe onvermijdelijk.

In het begin van de jaren '30 gingen in de Verenigde Staten veel banken met fractionele reserves failliet, wat leidde tot een drastische krimp van de brede geldvoorraad. Niet alleen verloren veel depositohouders hun spaargeld, ook talloze schuldeisers faalden en mensen raakten hun banen kwijt. De Dust Bowl, een probleem dat voortkwam uit een combinatie van natuurlijke droogte en slechte landbouwtechnieken, verslechterde de armoede die mensen in de jaren '30 ervaarden. Terwijl banken failliet gingen en steeds meer deposito's verloren gingen, stonden er steeds meer mensen in de rij bij de banken om hun contant geld op te nemen. Ze gaven de voorkeur aan het bewaren van hun geld onder hun matras in plaats van het in een bank achter te laten.[^149] Dit verergerde de insolventie en de al beperkte liquiditeit van het bankwezen, dat van nature instabiel was door het grote aantal claims op basisdollars in vergelijking met de werkelijk aanwezige basisdollars. Het gecentraliseerde kasboek van de Verenigde Staten en haar financiële systeem belandden in een neerwaartse spiraal richting totale ineenstorting.[^150]

In 1933 kondigde de federale overheid van de Verenigde Staten een bankvakantie aan. Banken werden enkele dagen gesloten en openden daarna weer stapsgewijs hun deuren met een betere kapitaalstructuur. Dit was bedoeld om mensen te stimuleren hun deposito's terug te storten. In een artikel dat in 2009 werd gepubliceerd voor de Federal Reserve Bank van New York, getiteld 'Waarom was FDR's bankvakantie een succes?', beschreef William Silber: 'De president gebruikte de noodvalutavoorzieningen van de Act om de Federal Reserve te motiveren de heropende banken feitelijk een 100 procent depositoverzekering te geven.'[^151]

Deze feitelijke depositoverzekering kon alleen bestaan dankzij de mogelijkheid van de overheid en de centrale bank om meer basisdollars uit het niets te creëren. Hun vermogen om basisdollars te creëren, strekte zich echter niet uit tot het creëren van meer goud, waarvoor die basisdollars inwisselbaar waren. Daarom, naarmate er meer dollars gedrukt werden en banken weer werden geherkapitaliseerd, zou de dekking van dollars door daadwerkelijk goud steeds verder afnemen. De goudkluizen van de centrale bank zouden uitgeput raken als deze situatie aanhield.

Dit was grotendeels te wijten aan het inherente snelheidsverschil tussen bankkasboeken en goud. In de loop der tijd werd dit snelheidsverschil uitgebuit, waardoor er *veel* meer IOU's voor goudgedekte dollars in omloop waren dan er daadwerkelijk goud beschikbaar was. Dit bleef zo totdat een crisis deze kwetsbare zeepbel doorprikte. Als goud van nature sneller had kunnen worden verplaatst en geverifieerd, zou er minder behoefte zijn geweest aan IOU's. De bestaande IOU's zouden vaker zijn ingewisseld, wat een grote onevenwichtigheid in het aanbod in de loop der tijd had voorkomen. Helaas beweegt goud echter niet zo snel als boekhoudingen die door telecommunicatie worden ondersteund, waardoor de wanverhouding lange tijd onaangetast bleef totdat deze extreem scheef groeide.

Kort na de bankvakantie in 1933 vaardigde de federale overheid van de Verenigde Staten een uitvoeringsbevel uit. Hierin werd bevolen dat alle burgers hun goud moesten inleveren en in ruil daarvoor dollars zouden ontvangen tegen de geldende inwisselkoers. Het werd illegaal om aanzienlijke hoeveelheden goud te bezitten, met als straf een mogelijke gevangenisstraf van maximaal tien jaar. Zelfs het bezit van goud in het buitenland was voor Amerikanen verboden. Met andere woorden, de centraal beheerde, met schulden beladen boekhouding van de Amerikaanse federale overheid verkeerde in zulke erbarmelijke omstandigheden dat ze het bezit van dit onschadelijke gele metaal moesten verbieden, onder dreiging van gevangenisstraf en geweld. Bovendien verplaatsten ze het eigendom van de goudreserves van de Federal Reserve naar het Amerikaanse ministerie van Financiën.

Toen de Amerikaanse federale regering een aanzienlijke hoeveelheid goud had ingezameld, keurde zij de *Gold Reserve Act* van 1934 goed. Deze wet herdefinieerde de dollar van ongeveer 1,4 gram goud naar ongeveer 0,8 gram goud. Met andere woorden, de dollar werd aanzienlijk gedevalueerd ten opzichte van goud, net nadat ze veel goud in handen hadden gekregen. Dit resulteerde in een wanbetaling jegens het volk; de dollars die het publiek in bezit had, zouden oorspronkelijk inwisselbaar zijn voor goud tegen een koers van $ 20,67 per 28,35 gram (1 *ounce*) goud. Die waarde werd nu officieel vastgesteld op $ 35 per *ounce*, en de dollars waren niet langer inwisselbaar voor goud, zelfs niet tegen dit nieuwe tarief.[^152] Het devalueren van een valuta komt vooral de schuldenaren ten goede en er was geen grotere schuldenaar dan de Amerikaanse federale overheid.

Door de enorme toename van goudinzameling door de overheid en de devaluatie van de dollar ten opzichte van goud, vergrootte de overheid effectief de hoeveelheid goud die zij als onderpand voor haar valuta had. Hoewel de goudinwisselbaarheid voor de bevolking was opgeheven, handhaafde de Amerikaanse overheid nog steeds de inwisselbaarheid van de dollar voor goud door buitenlandse schuldeisers. Dit deed zij om de internationale geloofwaardigheid van het opnieuw geïntroduceerde gecentraliseerde systeem te waarborgen. Van 1933 tot 1971 volgden de Verenigde Staten een marginale goudstandaard. Hierbij was de valuta technisch gezien nog steeds aan goud gekoppeld (zij het tegen een lagere koers), maar konden Amerikaanse burgers deze koppeling niet meer afdwingen.

Gedurende de jaren '30, een periode van wereldwijde economische stagnatie, nam het politieke populisme wereldwijd toe. De vele onopgeloste vraagstukken van de Eerste Wereldoorlog kwamen weer naar voren. Valuta's waren in waarde gedaald, spaargeld was verloren gegaan en de arbeidersklasse kwam in verschillende gradaties in opstand tegen de welvarende klasse. In de landen die eerder waren verslagen, steeg de steun voor extreempolitieke bewegingen. Grote groepen binnen de bevolking verlangden naar 'sterke leiders' die hen konden vertellen wie verantwoordelijk was voor hun problemen, zelfs als dat hun individuele vrijheid zou beperken, terwijl de schuld vaak onterecht bij minderheidsgroepen werd gelegd. Deze problemen, samen met een lange lijst andere factoren die te uitgebreid zijn om hier op te sommen, vormden uiteindelijk de aanleiding voor de Tweede Wereldoorlog.

Tijdens de Tweede Wereldoorlog begonnen regeringen over de hele wereld opnieuw grote hoeveelheden nieuw geld te drukken. Dit was bedoeld om het spaargeld van hun burgers te gebruiken en de oorlogvoering te financieren, wat leidde tot een aanzienlijke devaluatie van valuta en constante prijsinflatie. Om de inflatie, die ze zelf hadden veroorzaakt door geld bij te drukken, te beperken, stelden regeringen opnieuw prijs- en loonmaatregelen vast. Ze voerden diverse beleidsregels in om de productie in de particuliere sector naar de oorlogsinspanningen te richten.[^153] Veel valuta's belandden in algehele hyperinflatie, terwijl de valuta's van de zegevierende landen 'slechts' met de helft of meer in waarde daalden.

Toen de oorlog in 1944 begon af te nemen en de geallieerde troepen steeds dichter bij de overwinning kwamen, verzamelden vertegenwoordigers van 44 landen zich in Bretton Woods, New Hampshire. Ze spraken over hoe het monetaire systeem na de oorlog ingericht moest worden.

## Twee concurrerende visies

Een wereldwijde monetaire orde beschrijft in feite hoe de handel tussen landen zal plaatsvinden, terwijl ze elkaars publieke kasboek niet altijd vertrouwen. Regeringen kunnen, voor zover de technologie dit toestaat, afdwingen dat hun eigen gecentraliseerde kasboeksystemen door de bevolking worden gebruikt. Echter, ze kunnen andere landen niet dwingen om de geldigheid van deze systemen te accepteren.

Historisch gezien werden edelmetalen algemeen aanvaard als geld. Ze fungeerden als een soort natuurlijk kasboek dat door geen enkel land drastisch kon worden gemanipuleerd. Maar in een tijdperk van wereldwijd verbonden bankkasboeken kan een machtig rijk, zoals het Verenigd Koninkrijk in de 19e eeuw of de Verenigde Staten in de 20e eeuw, tijdelijk de wereldwijde monetaire orde bepalen en hun kasboeksysteem centraal stellen.

Tijdens de Conferentie van Bretton Woods in 1944 waren er twee belangrijke visies op de opbouw van het wereldwijde monetaire systeem. De eerste visie kwam van John Maynard Keynes uit het Verenigd Koninkrijk, terwijl de tweede werd voorgesteld door Harry Dexter White uit de Verenigde Staten.

John Maynard Keynes stelde een neutraal afwikkelingssysteem voor, dat draaide om een supranationale rekeneenheid genaamd de 'bancor'. In essentie vertegenwoordigde een bancor een proportionele mand van de belangrijkste wereldvaluta's. Hoewel goud kon worden ingewisseld voor bancors, was het niet mogelijk om bancors voor goud in te wisselen. In zijn boek *The Battle of Bretton Woods* beschrijft Benn Steil de bancor als volgt:

> Elk product dat een lidstaat exporteerde, zou bancors toevoegen aan zijn ICB-rekening, terwijl geïmporteerde producten bancors van deze rekening zouden aftrekken. Er werden beperkingen gesteld aan de hoeveelheid bancors die een land kon vergaren door meer te verkopen dan het kocht, en aan de hoeveelheid bancor-schuld die het kon opbouwen door meer te kopen dan het verkocht. Deze regels waren bedoeld om te voorkomen dat landen aanzienlijke overschotten of tekorten opbouwden. De limieten voor elk land zouden evenredig zijn aan hun aandeel in de wereldhandel. Deze manier van het vaststellen van bancor-quota's was, niet toevallig, gunstig voor de Britse belangen, aangezien Groot-Brittannië weinig goud had maar veel handel moest drijven.
>
> Zodra de initiële limieten werden overschreden, mochten landen met een tekort hun valuta devalueren, terwijl landen met een overschot hun valuta konden opwaarderen. Dit maakte de producten van tekortlanden betaalbaarder en de producten van overschotlanden duurder, met als doel de handelsbalans weer in evenwicht te brengen. Bij verdere overschrijdingen van de debet- of kredietpositie in bancor was een verplichte actie noodzakelijk. Voor landen met chronische schulden zou dit betekenen dat zij hun valuta moesten devalueren, evenals het betalen van hogere rente aan het ICB Reserve Fund, gedwongen goudverkoop en beperkingen op de export van kapitaal. Chronische crediteuren daarentegen zagen de waarde van hun valuta stijgen en moesten een minimale rente van 5 procent betalen op overtollige kredieten, oplopend tot 10 procent op grotere overtollige kredieten aan het ICB Reserve Fund.[^154]

Het voordeel van Keynes' voorstel was dat het vanuit een wereldwijd afwikkelingsperspectief op verschillende manieren de goudstandaard nabootste. Net zoals goud was de bancor een neutraal afwikkelingsmiddel, maar het werkte sneller en bood meer flexibiliteit in het aanbod. Wanverhoudingen in de handel tussen landen zouden uiteindelijk vanzelf worden gecorrigeerd. Het nadeel van Keynes' voorstel was echter dat het een gecentraliseerd en strikt beheerd systeem betrof. Dit systeem was gebaseerd op een in waarde afnemend activum, dat naadloze coördinatie tussen vele landen vereiste om goed te functioneren, wat het geopolitiek kwetsbaar maakte.

Anderzijds stelde Harry Dexter White voor dat alle deelnemende overheden hun valuta aan de Amerikaanse dollar zouden koppelen. De dollar zou namelijk aan goud gekoppeld blijven tegen een vaste wisselkoers en zou inwisselbaar zijn voor goud voor buitenlandse centrale banken. Het was daardoor in het belang van buitenlandse centrale banken om dollars (voornamelijk in de vorm van Amerikaanse staatsobligaties) aan te houden. Deze dollars werden namelijk gezien als even waardevol als goud en gaven bovendien rente. Naast dit voorstel hielp White bij de oprichting van het Internationaal Monetair Fonds en de Wereldbank. Deze instellingen dienden als lokmiddel, bescherming en handhavers van dit systeem.

Op het moment van dit voorstel had de Verenigde Staten een aanzienlijk geopolitiek voordeel om te krijgen wat ze wilden. In tegenstelling tot de rest van de wereld was het land nauwelijks aangetast door de verwoestingen van de oorlog. Veel andere landen moesten worstelen met zware verliezen in hun industriële productiecapaciteit, ook de landen aan de winnende kant die slechts een Pyrrusoverwinning hadden behaald. Bovendien had de Verenigde Staten de grootste economie ter wereld, goed voor meer dan 40% van het wereldwijde BBP. Het land beschikte over een uitstekende geografie, met twee enorme oceanen, twee vriendelijke buren, een uitgebreid netwerk van binnenrivieren en talrijke olievelden. Daarnaast had de VS enorme hoeveelheden goud. Veel geallieerde landen hadden hun goud naar de Verenigde Staten gestuurd voor veilige bewaring, voor het geval ze tijdens de oorlog door hun vijanden zouden worden overrompeld. Het aanvaarden van het Bretton Woods-systeem maakte ook deel uit van het Marshallplan. Dit betekende dat landen die door oorlog waren verwoest, financiële steun van de Verenigde Staten moesten accepteren om na de oorlog te herstellen. In ruil daarvoor moesten ze de visie van de Verenigde Staten over de wereldordening op het gebied van geld en handel omarmen.[^155]

Uiteindelijk kreeg Whites voorstel de overhand. Toen het na de oorlog in 1946 werd gefinaliseerd, markeerde het een belangrijke verschuiving: de rol van uitgever van de wereldreservevaluta ging van het Verenigd Koninkrijk naar de Verenigde Staten.[^156] Helaas vertoonde het ontwerp van het systeem vanaf het begin al tekortkomingen. Deze problemen kwamen snel aan het licht toen het systeem in 1958 volledig operationeel werd, na de afschaffing van de wisselkoerscontroles op lopende rekeningtransacties.[^157]

## Eurodollars en het failliet van Bretton Woods

In een vrij banksysteem, waarin individuele banken in plaats van de overheid goudgedekte valuta uitgeven, is de hoeveelheid valuta in het systeem enigszins beperkt door de hoeveelheid goud die beschikbaar is. Dit komt doordat individuele banken slechts over een bepaalde hoeveelheid goudreserves beschikken en voldoende dekking moeten aanhouden om hun klanten uit te kunnen betalen. Banken die hier niet in slagen, worden uiteindelijk geconfronteerd met een bankrun en kunnen failliet gaan. Hoewel de hoeveelheid valuta in het systeem ten opzichte van goud kan fluctueren, kunnen er snel problemen ontstaan als de kloof te groot wordt. Dit gebeurt omdat er geen centrale instantie is die onmiddellijk meer goud kan produceren om het systeem te redden. Individuele vrije banken kunnen, mits toegestaan door toezichthouders, hun risico's beheersen door te diversifiëren en zorgvuldige leenbeleiden toe te passen. Toch blijven ze altijd onderhevig aan de test van hun liquiditeit en kredietwaardigheid vanwege de dreiging van bankruns.[^158]

Echter, als het merendeel van het goud in handen is van de centrale bank of een soevereine regering en het niet meer inwisselbaar is voor de meeste deelnemers, heeft de hoeveelheid goud in het systeem geen invloed op de hoeveelheid geld. Hoe kleiner de mogelijkheid om valuta in te wisselen voor goud, des te minder beperkt het drukken van geld zal zijn door de goudvoorraad. Zoals in Deel 4 van dit boek zal worden besproken, is nieuw gedrukte geld meestal het gevolg van 1) het monetiseren van het begrotingstekort van de overheid, of 2) een toename van fractioneel bankieren. Wanneer commerciële banken met een fractioneel reservesysteem contante reserves aanhouden bij hun centrale bank en op basis van die geldbasis leningen verstrekken, vormt het goud dat een centrale bank of de overheid bezit geen echte beperking op de hoeveelheid geld die in de loop van de tijd wordt gecreëerd. Bovendien, als banken af en toe liquiditeitsproblemen ondervinden, kan de centrale bank meer basisgeld creëren, bankactiva kopen en zo het systeem laten groeien.

Van 1920 tot 1950 groeiden de officiële goudreserves van de Verenigde Staten van minder dan 4.000 ton naar meer dan 20.000 ton. Van 1950 tot 1970, tijdens het Bretton Woods-systeem, daalden de goudreserves echter snel van meer dan 20.000 ton naar net iets meer dan 9.000 ton, als gevolg van inwisselingen door buitenlandse centrale banken.[^159] Ondanks deze afname van de goudreserves verdubbelde de hoeveelheid basisdollars in de Verenigde Staten tussen 1950 en 1970, terwijl de hoeveelheid brede dollars zelfs minstens verdrievoudigd was. Het betekende dat van 1950 tot 1970 de dollars exponentieel minder door een solide hoeveelheid goud 'gedekt' werden.[^160]

Dit probleem deed zich voor omdat zowel het binnenlandse als het buitenlandse banksysteem van de VS, dat in dollars was uitgedrukt (vaak 'eurodollar'-systeem genoemd), bleef groeien. Dit kwam doordat de praktijk van fractioneel reservebankieren volledig was losgekoppeld van de hoeveelheid goud in het systeem. Ondanks het feit dat de schatkist niet genoeg goud had om de dollar te ondersteunen, bleef de Federal Reserve de monetaire basis verhogen. Bovendien vermenigvuldigden commerciële banken deze reserves met steeds grotere hoeveelheden dollardeposito's. Hierdoor verzamelden buitenlandse centrale banken steeds meer dollars, en sommigen wisselden deze toenemende hoeveelheid dollars in voor schaars goud. Naarmate de Amerikaanse goudreserves snel afnamen, begonnen sommige buitenlandse schuldeisers te beseffen dat de dollar niet veel langer aan goud kon worden gekoppeld. Daarom begonnen ze nog meer van hun dollars om te wisselen voor goud, wat de ondergang van het systeem verder versnelde.

Het eurodollarsysteem verwijst naar Amerikaanse dollardeposito's die zich buiten de Verenigde Staten bevinden. Deze deposito's vallen daarmee buiten de directe controle van de Amerikaanse centrale bank. Ondanks de naam omvat eurodollar dollars in elke niet-Amerikaanse jurisdictie, en niet alleen in Europa, al was Europa wel het startpunt van het systeem. Met de start van het Marshall Plan eind jaren 40 begonnen er aanzienlijke hoeveelheden dollars naar Europa te stromen. Ook de Sovjets hadden dollars verdiend met handel. Door de rivaliteit met de VS hielden zij hun dollars vaak in Europese banken in plaats van in Amerikaanse banken, om het risico van inbeslagname te vermijden.[^161]

Gedurende de jaren vijftig en zestig van de twintigste eeuw bleef het eurodollarsysteem zich uitbreiden. Je kunt het zien als een fractioneel reservesysteem dat is opgebouwd uit een ander fractioneel reservesysteem. De Federal Reserve, als centrale bank van de Verenigde Staten, fungeert als de 'bank van banken'. Amerikaanse commerciële banken bewaren hun contante reserves als invoer in de kasboeken van de Federal Reserve. Tegelijkertijd houden particulieren en bedrijven hun contante stortingen als een fractioneel gereserveerde kasboekinvoer bij een commerciële bank. Er zijn dus twee niveaus van geld: basisgeld en breed geld. Een buitenlandse bank kan dollardeposito's verzamelen en deze bij een Amerikaanse bank onderbrengen. Vervolgens kan die bank fractioneel gereserveerde bankdeposito's aanbieden aan verschillende buitenlandse entiteiten. Dit creëert een derde laag van fractioneel gereserveerde IOU's in dollars.

Vanuit het perspectief van de buitenlandse deposant bestaat er een keten van fractioneel gereserveerde passiva die terugleidt naar de Federal Reserve. De dollaractiva van de buitenlandse deposant zijn passiva van de buitenlandse commerciële bank waar zij hun geld storten. Deze bank houdt haar contante activa, die een fractie van de klantendeposito's vormen, bij een commerciële bank in de VS. Deze dollaractiva zijn op hun beurt passiva voor die Amerikaanse bank. De Amerikaanse commerciële bank bewaart haar contante activa ook, die wederom een fractie van de klantendeposito's vormen, bij de Federal Reserve. Deze dollaractiva zijn passiva voor de Federal Reserve. Terwijl de Federal Reserve het totaal aantal deposito's bij alle binnenlandse Amerikaanse banken kan inzien, heeft zij slechts beperkt inzicht in wat er gebeurt met de derde laag: alle buitenlandse dollarclaims.[^162]

De 'fractie van een fractie'-deposito's vertegenwoordigen goudclaims die buitenlandse centrale banken kunnen inwisselen. Dit proces van geldcreatie werd echter niet beperkt door de hoeveelheid Amerikaanse goudreserves die in Fort Knox werd bewaard. Zelfs wanneer een klein percentage van de talloze dollars in goud werd omgezet, leidde dit al snel tot een uitputting van de goudreserves.

Naarmate het aantal binnenlandse en buitenlandse dollars toenam en de Amerikaanse goudreserves afnamen, kon de Amerikaanse federale regering tijd winnen door haar militaire en geopolitieke macht. Als sommige landen te veel goud wilden inwisselen, kon de regering hen onder druk zetten en afraden dit te doen. 'Wil je dat we onze militaire bases uit jouw land weghalen en je leger blootstellen aan de Sovjets? Nee? Dan moet je misschien stoppen met zoveel goud in te wisselen en ons monetaire systeem uit te dagen...'

Maar wiskunde blijft wiskunde. Sommige vastberaden leiders van landen zagen de onvermijdelijke ondergang van dit systeem in en bleven dollars inruilen voor goud. Tegen het einde van de jaren zestig was het systeem al defect. In 1971 beëindigde president Nixon officieel de mogelijkheid voor buitenlandse centrale banken om dollars voor goud om te ruilen. Dit deed hij om de afnemende Amerikaanse goudreserves een halt toe te roepen. Nixon gaf speculanten de schuld en stelde dat het een tijdelijke maatregel was, maar zoals de lezer ongetwijfeld weet, was het permanent.[^163] Het Bretton Woods-systeem was vanaf het begin slecht ontworpen en gedoemd te falen. Het duurde slechts ongeveer 25 jaar na de oprichting in 1944 en nauwelijks meer dan een decennium na de volledige werking in 1958-1959.[^164]

In 1971 begon de wereld aan het moderne fiatgeldsysteem. Sindsdien zijn de wereldreservevaluta en andere valuta's niet langer voor iets inwisselbaar.

![Goudreserves van de VS](/figures/10-A.png){width=100%}

[^165]

[^146]: Ludwig von Mises, *Human Action: A Treatise on Economics, Scholar's Edition*, 565 en 778.
[^147]: Barry Eichengreen, *The British Economy Between the Wars*, 328-339.
[^148]: Robert Bangs, *Public and Private Debt in the United States, 1929–40*, 21; Federal Reserve Economic Data, *St. Louis Adjusted Monetary Base*.
[^149]: James Boughton en Elmus Wicker, *The Behavior of the Currency-Deposit Ratio During the Great Depression*.
[^150]: Milton Friedman en Anna Schwartz, *A Monetary History of the United States, 1867–1960*. Zie ook Scott Sumner, *The Money Illusion: Market Monetarism, the Great Recession, and the Future of Monetary Policy*, hoofdstuk 7.
[^151]: William Silber, *Why did FDR's Bank Holiday Succeed?*, 19.
[^152]: George Selgin, *The Rise and Fall of the Gold Standard in the United States*, 24-30.
[^153]: Robert Higgs, *Wartime Prosperity? A Reassessment of the U.S. Economy in the 1940s*, 44-53.
[^154]: Benn Steil, *The Battle for Bretton Woods: John Maynard Keynes, Harry Dexter White, and the Making of a New World Order*, 143-144.
[^155]: Perry Mehrling, *Money and Empire*, 154-170; Michael Bordo, *The Bretton Woods International Monetary System: A Historical Overview*, 28-38.
[^156]: Barry Eichengreen en Marc Flandreau, *The Rise and Fall of the Dollar*, European Review of Economic History 13.
[^157]: Robert Hetzel, *Launch of the Bretton Woods System*.
[^158]: Selgin, *Theory of Free Banking*, 23-41; White, *Monetary Institutions*, hoofdstuk 2.
[^159]: Timothy Green, *Central Bank Gold Reserves*, 17-18.
[^160]: Meltzer, *A History of the Federal Reserve, Volume 2, Book 2: 1970–1986*, 686-688; Michael Bordo en Robert McCauley, *Triffin: Dilemma or Myth?* 5.
[^161]: Paul Einzig, *The Euro-dollar System: Practice and Theory of International Interest Rates*; Robert Aliber, *Eurodollars: An Economic Analysis*, 77-85.
[^162]: Nik Bhatia, *Layered Money: From Gold and Dollars to Bitcoin and Central Bank Digital Currency*, 60-79.
[^163]: Jeffrey Garten, *Three Days at Camp David: How a Secret Meeting in 1971 Transformed the Global Economy*, 19-45.
[^164]: Robert Hetzel, *The Federal Reserve: A New History*, 355-356.
[^165]: Green, *Central Bank Gold Reserve*, 17-19; World Gold Council, *Central Bank Holdings*.
