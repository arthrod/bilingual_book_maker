# Hyrje

Në shtator të vitit 2022, një valë njerëzish të zakonshëm grabitën banka në Liban.

Veçantia e këtyre ngjarjeve, ndryshe nga grabitjet e zakonshme të bankave, ishte se shumica e këtyre personave po i grabisnin ato thjesht për të tërhequr *paratë e veta*. Për shkak të një krize financiare në Liban, bankat prej kohësh nuk i lejonin njerëzit të kishin qasje te depozitat e tyre.

Një nga ‘grabitëset’ që bëri bujë në media ishte një grua e re, dekoratore ambientesh. Ajo kreu një grabitje në një bankë në Bejrut me një armë lodër, që më vonë doli se dukej tejet reale, për të tërhequr kursimet e familjes për kurimin e së motrës së sëmurë me kancer, pasi banka ua kishte ngrirë llogarinë. Ky ishte ndoshta shembulli më i bujshëm, por gjatë asaj periudhe pati edhe disa grabitje të tjera bankash nga njerëz që donin vetëm të tërhiqnin depozitat e tyre, disa prej të cilëve përdorën armë të vërteta.

Ndonëse ngjarjet e Libanit i përkasin një vendi dhe një kohe të caktuar, ato janë pjesë e një historie botërore.

Nigeri, një vend me mbi 200 milionë banorë, ka pasur një inflacion mesatar vjetor prej 13% gjatë dekadës së fundit.[^1] Në vitin 2021, vendi nxori në qarkullim një monedhë digjitale të bankës qendrore, të quajtur eNaira, e cila deri më tani ka pasur një përdorim tejet të ulët. Ndërkohë, kriptomonedhat (sidomos bitcoin-i dhe stablecoin-et e dollarit amerikan) kanë pasur një shkallë pranimi disafish më të lartë brenda vendit, pavarësisht se u përjashtuan nga sistemi bankar kombëtar. Rrjedhimisht, qeveria nigeriane zbatoi një sërë politikash që synonin të pakësonin sasinë e parave fizike në qarkullim dhe t'i orientonin njerëzit drejt pagesave digjitale, gjë që çoi në një periudhë trazirash politike dhe revoltash.

Në vjeshtën e vitit 2016, Egjipti e përgjysmoi befas vlerën e monedhës së vet në raport me dollarin amerikan, duke zhvlerësuar kështu kursimet e mbledhura ndër vite nga një popullsi prej rreth 100 milionë banorësh. Në vitet 2022 dhe 2023, vendi ndërmori sërish disa zhvlerësime të ashpra të monedhës së tij kundrejt dollarit, çka solli një tjetër përgjysmim të kursit të këmbimit. Njoh njerëz në Egjipt që blejnë dollarë amerikanë fizikë në tregun e zi dhe i mbajnë si një formë mbrojtjeje nga ky problem i vazhdueshëm. Për këtë, ata paguajnë tarifa të kripura konvertimi, pa fituar asnjë lloj interesi nga dollarët fizikë që zotërojnë. Kur ndodhin këto zhvlerësime, të gjithë punonjësit e vendit vihen menjëherë para detyrimit për të negociuar paga më të larta, me qëllim që të rimarrin një pjesë të fuqisë blerëse të humbur, pasi pagat e tyre mujore shprehen në monedhën vendase të zhvlerësuar.

Turqia dhe Argjentina, të dyja anëtare të G20-ës dhe me një popullsi të përbashkët prej mbi 130 milionë banorësh, vitet e fundit janë përballur me një inflacion të shfrenuar. Turqia arriti një inflacion vjetor prej 85% në vitin 2022, ndërsa Argjentina e kaloi pragun e 100% të inflacionit në vitin 2023.[^2]

Në vitet 1990, Brazili kaloi një periudhë hiperinflacioni të mirëfilltë, ndërkohë që ishte vendi i pestë më i populluar në botë. Kur flitet për hiperinflacion, njerëzve zakonisht u vjen ndër mend Gjermania e viteve 1920 ose shtete të caktuara të dështuara të ditëve tona, por një numër çuditërisht i madh vendesh e kanë përjetuar atë në një pikë a në një tjetër gjatë gjysmës së dytë të shekullit XX. Vetëm që nga vitet 1980 e këtej, njerëzit në Brazil, Argjentinë, Jugosllavi, Zimbabve, Venezuelë, Poloni, Kazakistan, Peru, Bjellorusi, Bullgari, Ukrainë, Liban dhe disa vende të tjera kanë kaluar nëpër hiperinflacion. Vende të tjera si Izraeli, Meksika, Vietnami, Ekuadori, Kosta Rika dhe Turqia përjetuan inflacion tre shifror (pra, thuajse hiperinflacion) gjatë asaj periudhe.

Nga viti 2016 deri në 2021, shumë tregje të obligacioneve në kombe të pasura anembanë Evropës dhe në Japoni ofruan rendimente nominale afër zeros ose madje edhe negative, dhe në kulmin e këtij fenomeni, vlera e bonove me yield negativ i kaloi 18 trilionë dollarët.[^3] Njerëzit duhej të paguanin për vetë faktin që po u jepnin hua qeverive dhe korporatave të mëdha, në vend që të merrnin interes për këtë. Për pasojë, e gjithë logjika nxitëse e sistemit financiar u përmbys. Më pas, gjatë viteve në vijim, një valë inflacioni botëror ua uli ndjeshëm fuqinë blerëse zotëruesve të atyre obligacioneve.

Gjatë viteve 2010, zyrtarë të lartë të Rezervës Federale të SHBA-së pohuan vazhdimisht se ekonomia prej kohësh po ecte nën objektivin e tyre për inflacionin mesatar dhe se synonin një inflacion më të lartë. Gjatë një seance dëgjimore në Kongres në fillim të vitit 2021, kur norma e përgjithshme e inflacionit në SHBA ishte 1.7 %, një kongresmen e pyeti kryetarin e Rezervës Federale për rritjen prej 25 % nga viti në vit të ofertës së gjerë monetare (më e larta që nga vitet 1940), e shkaktuar nga masat e fundit të stimulit fiskal, si dhe për pasojat e mundshme që mund të kishte për inflacionin apo vlerën e dollarit. Kryetari i hodhi poshtë këto shqetësime, duke thënë se një rritje e tillë e sasisë së parasë së gjerë me gjasë nuk do të kishte pasoja të rëndësishme ekonomike dhe se ndoshta na duhej ta ‘hidhnim poshtë’ idenë se agregatët monetarë kanë një ndikim të rëndësishëm në ekonomi.[^4]

Kur inflacioni filloi të rritej ndjeshëm më vonë në 2021, fillimisht, kryetari e anashkaloi si një dukuri kalimtare dhe Rezerva Federale vijoi zgjerimin e bazës monetare përmes lehtësimit sasior. Por më pas, kur normat e inflacionit arritën nivelet më të larta të katër dekadave të fundit gjatë vitit 2022, kryetari dhe drejtuesit e tjerë të Rezervës Federale u kapën nga paniku dhe e ndryshuan tërësisht politikën monetare, duke e cilësuar inflacionin si problemin kryesor që duhej zgjidhur. Në përpjekje për të frenuar inflacionin, ata i rritën normat kaq agresivisht --- dhe e tkurrën bazën monetare me ritme rekord gjatë vitit pasues --- saqë u shkaktuan bankave humbje të parealizuara me vlerë mbi një trilion dollarë në letrat me vlerë të Thesarit dhe në asetet e tjera me rrezik të ulët. Duke tërhequr depozitat nga sistemi bankar me një ritëm kaq të furishëm, ata nxitën disa nga falimentimet më të mëdha bankare në historinë e Amerikës. Deri në vitin 2023, bankat në mbarë vendin pësuan një dëmtim të rëndë të raporteve të kapitalit për shkak të rritjes së vrullshme të normave të interesit. Për herë të parë në historinë moderne, edhe vetë Rezerva Federale po regjistronte humbje operacionale, pasi paguante interesa shumë më të larta për detyrimet e saj, sesa fitonte nga asetet që zotëronte.[^5] Këto vendime të Rezervës Federale ndikojnë në kushtet monetare për 330 milionë amerikanë dhe miliarda njerëz në vende të tjera, e megjithatë merren në mënyrë manuale dhe subjektive nga një grup prej vetëm dymbëdhjetë vetash.

Në botë ka afërsisht 160 monedha të ndryshme[^6], secila me monopol vendor në juridiksionin e vet, dhe shumica e tyre pranohen pak ose aspak jashtë këtij juridiksioni. Në këtë kuptim, rendi financiar botëror është praktikisht një sistem trampe. Një pjesë e vogël e monedhave kryesore mbahen si monedha rezervë nga banka të tjera qendrore dhe gëzojnë njëfarë pranimi ndërkombëtar, por vlera e tyre bie ngadalë me kalimin e kohës dhe normat e tyre të interesit prej vitesh nuk e kanë ndjekur ritmin e inflacionit. Shumica e monedhave të tjera janë më të ekspozuara ndaj zhvlerësimeve të menjëhershme, periudhave të gjata me inflacion dyshifror dhe hera-herës, edhe ndaj hiperinflacionit, teksa pranohen fare pak ose aspak jashtë vendit. Njerëzit në vendet e grupit të dytë shpesh përpiqen të sigurojnë monedha të huaja, si dollari, për të mbrojtur kursimet e tyre, dhe përgjithësisht nuk u zënë besë bankave vendore për t’i ruajtur ato.

Të kursesh para mund të jetë sfidë, madje edhe në juridiksionet me monedhën më të qëndrueshme, dhe nëse dikujt i bie për short të lindë në juridiksionin e ‘gabuar’, kjo kthehet në një betejë titanike.

Si arritëm deri këtu? Pse paraja jonë nuk është *më e mirë* se kaq?

Sistemi financiar global nuk ka funksionuar siç duhet për vendet në zhvillim përgjatë historisë moderne dhe, në dekadat e fundit, ka krijuar disekuilibra të thellë edhe për vendet e zhvilluara. Themelet e tij janë lëkundur, pjesërisht sepse teknologjia mbi të cilën mbështetet është vjetëruar.

Unë mendoj se ngritja e populizmit anembanë Shteteve të Bashkuara, Evropës dhe disa vendeve në zhvillim që pas krizës financiare globale të vitit 2008 buron kryesisht nga ky fakt. Njerëzit, si të së majtës, ashtu edhe të së djathtës së spektrit politik, e ndiejnë se diçka nuk po shkon siç duhet, se gjërat janë ‘të trukuara’ kundër tyre, por e kanë të vështirë të vënë gishtin mbi shkakun. Një pjesë e madhe e problemit qëndron në faktin se sistemi financiar, në formën që e njohim, nuk po funksionon më.

Dekadat e kaluara na kanë treguar se rendet financiare globale shkërmoqen gradualisht për shkak të grumbullimit të disekuilibrave ekonomikë, ridimensionimeve gjeopolitike dhe futjes së teknologjive të reja. Kur ndodh kjo, rendi i vjetër rindërtohet, tërësisht apo pjesërisht, duke u shndërruar në një rend të ri. Shembuj të tillë do të gjeni edhe në këtë libër. Gjithçka lë të kuptohet se rendi financiar i krijuar që prej viteve 1970 po i afrohet fundit dhe ka nisur procesin e tij të rindërtimit e të riorganizimit.

Ky libër e trajton paranë nga këndvështrimi i zhvillimeve teknologjike. Ai përshkruan evolucionin e parasë në të kaluarën, arsyen pse teknologjia dhe institucionet aktuale të parasë nuk po na shërbejnë më, si dhe disa zgjidhje të mundshme për problemet monetare me të cilat ndeshemi sot. Libri është shkruar në gjuhë të thjeshtë dhe ka një strukturë modulare, në mënyrë që lexuesi të përqendrohet te pjesët që i interesojnë më tepër.

**Pjesa 1** e librit e njeh lexuesin me librat e lashtë të llogarive dhe me paranë-mall, duke analizuar arsyet pse paraja lindi në mënyrë spontane dhe pse disa forma të saj arritën të prevalonin mbi të tjerat. Kjo na ndihmon të përcaktojmë vetitë ideale të parasë dhe arsyen pse këto veti priren të rishfaqen herë pas here e në mënyrë të pavarur gjatë historisë. Po ashtu, kjo pjesë shqyrton lidhjen mes kredisë sociale dhe parasë-mall, duke ofruar një këndvështrim pajtues mes dy shkollave të mendimit ekonomik, të cilat shpesh gjenden në kundërshti me njëra-tjetrën.

**Pjesa 2** trajton shërbimet e para bankare dhe lindjen e bankave me shërbime të plota. Aty shqyrtohet se si zhvillime të ndryshme teknologjike i përshpejtuan transaksionet monetare dhe i bënë ato më abstrakte, duke i shkëputur nga procesi më i ngadaltë i shlyerjeve me para fizike, gjë që solli shumë përfitime, por edhe disa mangësi. Në fund, diskutohet se si dallimi gjithnjë e më i madh në shpejtësi mes transaksioneve dhe shlyerjeve, në agim të epokës së telekomunikacionit, u dha fuqi të konsiderueshme bankave dhe bankave qendrore, pasi ato u bënë entitetet kryesore të afta për të transferuar me shpejtësi para në mbarë botën.

**Pjesa 3** përshkruan sistemin financiar botëror, ashtu siç është strukturuar që nga fillimi i shekullit të 20-të, duke përfshirë gjeopolitikën që qëndron pas krijimit të tij dhe ndryshimet që ka pësuar me kalimin e kohës. Ajo mbulon periudhën e dështimit të paritetit të arit rreth kohës së Luftës së Parë Botërore, sistemin e Bretton Woods-it që funksionoi nga vitet 1940 deri në fillim të viteve 1970, si dhe sistemin e Eurodollarit/Petrodollarit që e zëvendësoi atë nga vitet 1970 e deri më sot. Së fundi, shpjegohet se si disa aspekte problematike të versionit aktual të sistemit kanë çuar në çekuilibra strukturorë në mbarë botën gjatë dekadave të fundit.

**Pjesa 4** analizon në detaje mënyrën se si krijohen paratë brenda sistemit financiar modern dhe se si borxhi, nga vetë natyra e tij, e bën sistemin gradualisht të paqëndrueshëm. Më pas, shqyrtohen disa nga çekuilibrat dhe stimujt problematikë që shkaktohen nga zhvlerësimi i vazhdueshëm i njësive monetare, ndërkohë që kursimtarët përpiqen të ruajnë fuqinë blerëse duke blerë asete të tjera jomonetare. Aty tregohet se si ligjvënësve u është dhënë mundësia që, përmes një regjistri publik fleksibël, të financojnë luftëra pa vendosur taksa, të kryejnë shpëtime selektive duke zhvlerësuar kursimet e të tjerëve dhe, në përgjithësi, të mbulojnë shpenzimet në mënyra jotransparente.

**Pjesa 5** shqyrton risitë monetare dixhitale të shekullit të 21-të, përfshirë Bitcoin-in, monedhat e qëndrueshme (stablecoins), kontratat inteligjente dhe monedhat dixhitale të bankave qendrore. Kjo është pjesa më spekulative e librit, pasi i kushtohet së tashmes dhe së ardhmes, e jo së shkuarës. Ajo përshkruan disa nga teknologjitë e reja që kemi në dispozicion dhe, në veçanti, analizon kompromiset dhe rreziqet e ndryshme që shoqërojnë këto teknologji, krahas mundësive që ato mund të ofrojnë.

**Pjesa 6** eksploron etikën e parasë dhe të komunikimit, dy elementet përbërëse të tregtisë. Aty diskutohet roli i kriptografisë në përgjithësi (një element thelbësor i bankingut modern dhe i infrastrukturës së internetit), rrjetet financiare të hapura përkundrejt atyre të mbyllura, si dhe pikëtakimi mes teknologjisë financiare dhe të drejtave të njeriut.

Në thelb, paraja është një regjistër. Paraja-mall shërben si regjistër i drejtuar nga natyra. Paraja bankare shërben si regjistër i administruar nga shtetet-kombe. Paraja me kod të hapur shërben si regjistër i menaxhuar nga përdoruesit. Sikurse e trajton edhe libri, evolucioni i teknologjisë ndryshon strukturat mbizotëruese të pushtetit dhe stimujt lidhur me paranë nga njëra epokë në tjetrën.

Formimi im është një ndërthurje mes inxhinierisë dhe financës, dhe unë përdor një qasje nga fusha e inxhinierisë së sistemeve kur analizoj aspekte të ndryshme të sistemit financiar botëror. Inxhinieria e sistemeve është një fushë ndërdisiplinore që merret me projektimin, integrimin, funksionimin dhe mirëmbajtjen e sistemeve komplekse përgjatë gjithë ciklit të tyre të jetës. Unë e trajtoj sistemin financiar botëror pikërisht siç është: një sistem i projektuar nga njeriu, dhe kam vërejtur se kjo metodë analize të çon në përfundime origjinale, të cilat hera-herës sfidojnë mendësinë tradicionale ekonomike.

Duke shkruar këtë libër, synoj t'i ndihmoj lexuesit të kuptojnë më mirë se si funksionon paraja dhe përse sistemi financiar botëror nuk po ecën më si dikur. Ky libër nuk merret thjesht me arsyet pse sistemi ynë financiar nuk po funksionon mirë këtë vit apo këtë dhjetëvjeçar, por ofron një analizë më të thelluar mbi vetë paranë, si kemi mbërritur deri këtu dhe cilat janë problemet themelore të ditëve të sotme.

Nuk i kam të gjitha përgjigjet dhe as nuk mund t'ju them se si do të jetë bota e financave në dekadat e ardhshme, por përmes këtij libri synoj të ndaj me ju gjetjet e kërkimeve të mia, me shpresën se do t'u jap lexuesve mjetet e duhura për të gjetur vetë përgjigje të tjera. Politika mund të ketë ndikim lokal e të përkohshëm, kurse teknologjia, ndikim botëror e të përhershëm; prandaj unë e analizoj paranë kryesisht përmes këndvështrimit teknologjik.

Ky nuk është as libër për arin, as për sistemin bankar, as për bitcoin-in e as libër politik. Përkundrazi, është një studim i teknologjive monetare në format e tyre të panumërta të së kaluarës, së tashmes dhe së ardhmes, duke trajtuar të gjitha këto tema e shumë të tjera, që të kuptojmë më mirë se nga vijmë dhe cilat shtigje mund të marrim për të ecur përpara.

## Shënime



[^1]: FMN, 'Çmimet e konsumit, fundi i periudhës', Datamapper.

[^2]: Zeynep Dierks, 'Norma e inflacionit të IÇK-së në Turqi', *Statista*, 3 mars 2023; P[atrick Gillespie](https://www.bloomberg.com/authors/ATpJM4rxzpI/patrick-gillespie), 'Inflacioni në Argjentinë e kapërcen 100 për qind ndërkohë që i kanoset recesioni ekonomik', *Bloomberg*, 14 mars 2023.

[^3]: Cormac Mullen dhe John Ainger, 'Stoku i borxhit botëror me rendiment negativ shënon rekord prej 18 trilionë dollarësh', *Bloomberg*, 11 dhjetor 2020.

[^4]: Howard Schneider, 'Abetarja ekonomike e Powell-it: punësimi, jo inflacioni. Dhe harrojeni ofertën e parasë', *Reuters*, 23 shkurt 2021.

[^5]: Erica Jiang et al., 'Shtrëngimi monetar dhe brishtësia e bankave amerikane në vitin 2023'.

[^6]: XE.com. 'Kodet e monedhave ISO 4217'.